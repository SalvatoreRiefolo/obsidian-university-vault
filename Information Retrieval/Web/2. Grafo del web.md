Il web può essere rappresentato come un grafo diretto:

$$G=(N,A)$$

dove:
- $N$ sono delle **risorse**. Possono essere documenti, web hosts, hosts fisici...
- $A$ sono i **collegamenti** tra risorse. Possono essere link tra documenti, similarità tra pagine, link tra gli host...

Si considerino i **documenti** come nodi ed i **link** tra essi come gli archi.

## Dimensione del grafo
Determinare la cardinalità di $N$ non è banale: si potrebbe utilizzare un crawler per esplorare il web ma c'è da considerare che le pagine possono essere dei **duplicati** e che non si assume che il grafo sia **connesso**.

Si definisce come $N$ il **numero di pagine indicizzate da un SE**. 
Può essere approssimato anche con altre tecniche.

### Capture / Recapture
Si campiona un numero di pagine. Si effettua nuovamente il campione e si confronta quante pagine sono uguali a quelle ottenute la prima volta e si stima la dimensione della collezione.

### Dimensione relativa dei SE
Dati due SE, se $SE1$ contiene una percentuale $x$ di $SE2$, allora contiene una percentuale $x$ del web. Bisogna conoscere le dimensioni relative dei SE.

### Campionamento di indirizzi IP

Si effettuano richieste ad un sottoinsieme casuale dei web server. Il numero totale di web server può essere stimato, ed in base al numero di documenti ottenuti dal campione si può approssimare il numero di documenti totali.

## Topologia

Il grafo del web non è ne casuale ne regolare, ma presenta caratteristiche di entrambi. 

### Reti small world
Sono reti dinamiche create a partire da grafi regolari. Partendo da un **grafo ad anello**, ogni arco ha una probabilità $p$ di essere ricollegato casualmente. In base a $p$ il grafo può assomigliare ad un grafo regolare ($p = 0$) o ad un grafo casuale ($p = 1$).

Un grafo **small world** può essere molto grande e molto sparso, ma non così sparso da essere disconnesso.

Si definiscono due misure:
- $L$, la **lunghezza media dei percorsi più brevi tra nodi**. Rappresenta il numero di documenti attraverso cui occorre passare prima di raggiungere quello cercato. Varia **rapidamente** in base a $p$, ed è inversamente proporzionale ad esso.
- $C$, il **coefficiente di clustering**, la media degli archi tra i vicini dei nodi. Rappresenta il livello di "cricca", ossia quanto i documenti vicini sono collegati tra di loro. Anch'esso varia in funzione di $p$, ed è inversamente proporzionale ad esso. Varia più lentamente di $L$.

### Distribuzione dei gradi
Il grado di un nodo è dato dal numero di links (se il grafo è indiretto) o dal numero di in-link e di out-links (se il grafo è diretto).

La **distribuzione dei gradi** è la distribuzione di probabilità rispetto al grado dei nodi del grafo: è la probabilità di trovare un nodo con un certo grado. La distribuzione è simile a una **distribuzione di Poisson** se il grafo è small world, con un picco che rappresenta il valore tipico.

La distribuzione presenta un cutoff sui valori bassi e su valori molto alti.

## Altri studi

### Barabasi et al.
Studio sulle distribuzioni di in-degree e out-degree. Entrambi sono distribuzioni **power-law**, ma sono differenti dalle distribuzioni per reti casuali e small world: presentano una lunga coda (molte pagine con basso in/out-degree, poche pagine con in/out-degree molto alto).

La curva della distribuzione è rappresentabile attraverso un **polinomio invertito**, della forma $f = \frac{1}{pol}$. Rappresentandola graficamente la curva è simile ad un iperbole, e diventa una retta in scala logaritmica.

Questo risultato mostra come il web non sia effettivamente una rete small world, in quanto la distribuzione dei link è una power-law invece che una Poisson. Una rete costruita artificialmente con questa distribuzione però ha proprietà simili ad una small world.

### Broder et al.
Crawl del web per determinare il tipo di grafo esaminando in/out degree di un sottoinsieme (vasto) delle pagine. Lo studio conferma la distribuzione power-law con risultati simili a Barabasi.

Lo studio mostra anche come molti nodi del grafo facciano parte di una grande **componente debolmente connessa (WCC)**. La maggior parte dei nodi è mutualmente raggiungibile. Questa connessione non dipende direttamente dal numero di pagine con grandi in/out-degree.
Una parte dei nodi appartiene invece ad una **componente fortemente connessa (SCC)**.

Si considerino le pagine da cui è possibile raggiungere la SCC e le pagine raggiungibili dalla SCC, chiamando i due insiemi **IN** e **OUT**. Da questi insiemi possono nascere dei percorsi di link che finiscono in un **vicolo cieco** (non si riconnettono alla SCC).

Dallo studio emerge che la WCC sia data dall'unione degli insiemi SCC, IN e OUT. Il risultato finale è un grafo che ha la forma di un **farfallino**, con la SCC al centro e gli insiemi IN e OUT ai lati. IN e OUT possono essere connessi occasionalmente tra di loro, e sono presenti rare **componenti non connesse**.

Il diametro medio corrisponde a quello definito da reti small world e Barabasi. Si noti che non tutti i nodi sono raggiungibili da tutti gli altri nodi. 
Il diametro massimo cambia in relazione alla componente: per la SSC è comunque basso, mentre per la WCC aumenta l'ordine di grandezza.

### Bharat et al.
Invece di considerare il grafo delle pagine web si considera il grafo dei siti web (hosts): più pagine possono essere presenti in un sito web, e di solito sono collegate tra loro. 

Il numero di host è di diversi ordini di grandezza inferiore rispetto al numero di pagine. I risultati confermano le dimensioni e distribuzioni presentate in precedenza.